{
  "id": "sec_5",
  "blocks": [
    {
      "type": "heading",
      "text": "Mukaddime",
      "order_index": 0
    },
    {
      "type": "paragraph",
      "text": "Akaidî ve imanî hükümleri, kavî ve sabit kılmakla meleke haline getiren ancak ibadettir. Evet, Allah’ın emirlerini yapmaktan ve nehiylerinden sakınmaktan ibaret olan ibadetle, vicdanî ve aklî olan imanî hükümler terbiye ve takviye edilmezse eserleri ve tesirleri zayıf kalır. Bu hale, âlem-i İslâm’ın hal-i hazırdaki vaziyeti şahittir.",
      "order_index": 1
    },
    {
      "type": "paragraph",
      "text": "Ve keza ibadet, dünya ve âhiret saadetlerine vesile olduğu gibi maaş ve meâde, yani dünya ve âhiret işlerini tanzime sebeptir ve şahsî ve nev’î kemalâta vasıtadır ve Hâlık ile abd arasında pek yüksek bir nisbet ve şerefli bir rabıtadır.",
      "order_index": 2
    },
    {
      "type": "paragraph",
      "text": "İbadetin dünya saadetine vesile olduğunu izah eden cihetler:",
      "order_index": 3
    },
    {
      "type": "paragraph",
      "text": "Birisi: İnsan, bütün hayvanlardan mümtaz ve müstesna olarak acib ve latîf bir mizaç ile yaratılmıştır. O mizaç yüzünden insanda çeşit çeşit meyiller, arzular meydana gelmiştir. Mesela, insan en müntehab şeyleri ister, en güzel şeylere meyleder, ziynetli şeyleri arzu eder, insaniyete lâyık bir maişet ve bir şerefle yaşamak ister.",
      "order_index": 4
    },
    {
      "type": "paragraph",
      "text": "Şu meyillerin iktizası üzerine yiyecek, giyecek ve sair hâcetlerini, istediği gibi güzel bir şekilde tedarikinde çok sanatlara ihtiyacı vardır. O sanatlara vukufu olmadığından ebna-yı cinsiyle teşrik-i mesai etmeye mecbur olur ki her birisi, semere-i sa’yiyle arkadaşına mübadele suretiyle yardımda bulunsun ve bu sayede ihtiyaçlarını tesviye edebilsinler.",
      "order_index": 5
    },
    {
      "type": "paragraph",
      "text": "Fakat insandaki kuvve-i şeheviye, kuvve-i gazabiye, kuvve-i akliye; Sâni’ tarafından tahdid edilmediğinden ve insanın cüz-i ihtiyarîsiyle terakkisini temin etmek için bu kuvvetler başıboş bırakıldığından, muamelatta zulüm ve tecavüzler vukua gelir. Bu tecavüzleri önlemek için cemaat-i insaniye çalışmalarının semerelerini mübadele etmekte adalete muhtaçtır. Lâkin her ferdin aklı, adaleti idrakten âciz olduğundan küllî bir akla ihtiyaç vardır ki fertler, o küllî akıldan istifade etsinler. Öyle küllî bir akıl da ancak kanun şeklinde olur. Öyle bir kanun ancak şeriattır.",
      "order_index": 6
    },
    {
      "type": "paragraph",
      "text": "Sonra o şeriatın tesirini, icrasını, tatbikini temin edecek bir merci, bir sahip lâzımdır. O merci ve o sahip de ancak peygamberdir. Peygamber olan zatın da zahiren ve bâtınen halka olan hâkimiyetini devam ettirmek için maddî ve manevî bir ulviyete ve bir imtiyaza ihtiyacı olduğu gibi, Hâlık ile olan derece-i münasebet ve alâkasını göstermek için de bir delile ihtiyacı vardır. Böyle bir delil de ancak mu’cizelerdir.",
      "order_index": 7
    },
    {
      "type": "paragraph",
      "text": "Sonra Cenab-ı Hakk’ın emirlerine ve nehiylerine itaat ve inkıyadı tesis ve temin etmek için Sâni’in azametini, zihinlerde tesbit etmeye ihtiyaç vardır. Bu tesbit de ancak akaid ile yani ahkâm-ı imaniyenin tecellisiyle olur. İmanî hükümlerin takviye ve inkişaf ettirilmesi ancak tekrar ile teceddüd eden ibadetle olur.",
      "order_index": 8
    },
    {
      "type": "paragraph",
      "text": "İkincisi: İbadet, fikirleri Sâni’-i Hakîm’e çevirttirmek içindir. Abdin Sâni’-i Hakîm’e olan teveccühü, itaat ve inkıyadını intac eder. İtaat ve inkıyad ise abdi intizam-ı ekmel altına idhal eder. Abdin intizam altına girmesiyle ve nizama ittiba etmesiyle hikmetin sırrı tahakkuk eder. Hikmet ise kâinat sahifelerinde parlayan sanat nakışlarıyla tebarüz eder.",
      "order_index": 9
    },
    {
      "type": "paragraph",
      "text": "Üçüncüsü: İnsan, santral gibi bütün hilkatin nizamlarına ve fıtratın kanunlarına ve kâinattaki nevamis-i İlahiyenin şuâlarına bir merkezdir. Binaenaleyh insanın o kanunlara intisap ve irtibat etmesi ve o namusların eteklerine yapışıp temessük etmesi lâzımdır ki umumî cereyanı temin etsin. Ve tabakat-ı âlemde deveran eden dolapların hareketlerine muhalefetle o dolapların çarkları altında ezilmesin. Bu da ancak, evamir ve nevahiden ibaret olan ibadetle olur.",
      "order_index": 10
    },
    {
      "type": "paragraph",
      "text": "Dördüncüsü: Emirleri imtisal, nehiylerden içtinab etmek sayesinde bir fert, heyet-i içtimaiyede çok mertebelerle nisbet peyda eder ve alâkadar olur. Bilhassa ahkâm-ı diniye ve mesalih-i umumiye hususunda bir fert, bir nevi hükmüne geçer. Yani pek çok hukuklar, haysiyetler, irşadlar, talimler, ıslahlar gibi vazifeler bir şahsa yüklenir. Eğer evamiri imtisal, nevahiden içtinab eden o şahıs olmasa o vazifeler tamamen pâyimal olur.",
      "order_index": 11
    },
    {
      "type": "paragraph",
      "text": "Beşincisi: İnsan, İslâmiyet sayesinde, ibadet sâikasıyla bütün Müslümanlara karşı sabit bir münasebet peyda eder ve kavî bir irtibat ve bağlılık elde eder. Bunlar ise sarsılmaz bir uhuvvete, hakiki bir muhabbete sebep olur. Zaten heyet-i içtimaiyenin kemaline ve terakkisine ilk ve en birinci basamaklar, uhuvvet ile muhabbettir.",
      "order_index": 12
    },
    {
      "type": "paragraph",
      "text": "İbadetin şahsî kemalâta sebep olduğunun izahı:",
      "order_index": 13
    },
    {
      "type": "paragraph",
      "text": "İnsan cismen küçük, zayıf ve âciz olmakla beraber, hayvanattan addedildiği halde pek yüksek bir ruhu taşıyor ve pek büyük bir istidada mâliktir ve hasredilmeyecek derecede meyilleri vardır ve gayr-ı mütenahî emeller sahibidir ve addedilemez fikirleri vardır ve gayr-ı mahdud şeheviye ve gazabiye gibi kuvveleri vardır ve öyle acayip bir yaratılışı vardır ki sanki bütün enva ve âlemlere fihriste olarak yaratılmıştır.",
      "order_index": 14
    },
    {
      "type": "paragraph",
      "text": "İşte böyle bir insanın o yüksek ruhunu inbisat ettiren, ibadettir.",
      "order_index": 15
    },
    {
      "type": "paragraph",
      "text": "İstidatlarını inkişaf ettiren, ibadettir.",
      "order_index": 16
    },
    {
      "type": "paragraph",
      "text": "Meyillerini temyiz ve tenzih ettiren, ibadettir.",
      "order_index": 17
    },
    {
      "type": "paragraph",
      "text": "Emellerini tahakkuk ettiren ibadettir.",
      "order_index": 18
    },
    {
      "type": "paragraph",
      "text": "Fikirlerini tevsi ve intizam altına alan, ibadettir.",
      "order_index": 19
    },
    {
      "type": "paragraph",
      "text": "Şeheviye ve gazabiye kuvvelerini had altına alan, ibadettir.",
      "order_index": 20
    },
    {
      "type": "paragraph",
      "text": "Zahirî ve bâtınî uzuvlarını ve duygularını kirleten tabiat paslarını izale eden, ibadettir.",
      "order_index": 21
    },
    {
      "type": "paragraph",
      "text": "İnsanı mukadder olan kemalâtına yetiştiren, ibadettir.",
      "order_index": 22
    },
    {
      "type": "paragraph",
      "text": "Abd ile Mabud arasında en yüksek ve en latîf olan nisbet ancak ibadettir.",
      "order_index": 23
    },
    {
      "type": "paragraph",
      "text": "Evet, kemalât-ı beşeriyenin en yükseği, şu nisbet ve münasebettir.",
      "order_index": 24
    },
    {
      "type": "paragraph",
      "text": "İhtar: İbadetin ruhu, ihlastır. İhlas ise yapılan ibadetin yalnız emredildiği için yapılmasıdır. Eğer başka bir hikmet ve bir fayda ibadete illet gösterilse o ibadet bâtıldır. Faydalar, hikmetler yalnız müreccih olabilirler, illet olamazlar.",
      "order_index": 25
    },
    {
      "type": "paragraph",
      "text": "Kur’an-ı Kerîm vaktâ ki يَٓا اَيُّهَا النَّاسُ اعْبُدُوا … الخ emriyle insanları ibadete davet etti, sanki lisan-ı hal ile “Ne için ibadet yapalım, illeti nedir?” diye sorulan suali, Kur’an-ı Kerîm رَبَّكُمُ الَّذٖى خَلَقَكُمْ … الخ cümleleriyle cevaplandırmak üzere Sâni’in vücud ve vahdetine dair bürhanları zikretmeye başladı.",
      "order_index": 26
    }
  ]
}